අගමැතිත් විපක්ෂනායකත් පත් කරන මෙහෙම ආණ්ඩුවක් ලෝකෙ කොහෙවත් නෑ - හිටපු අමාත්‍ය දිනේෂ් ගුණවර්ධන පසුගිය කාලයේ ඔබතුමන්ලා පැවැසුවා මහින්ද රාජපක්ෂ මහතාව පරාජය කරන්න හදන්නේ මෙරට දෙකඩ කරන්න හදන පිරිසක් කියලා. දැන් රාජපක්ෂ ජනාධිපතිවරයා ඉවත්වෙලා ඉවරයි. ඒත් ඔබලා පැවැසූ රට දෙකඩ කිරීමක් තවම දකින්න නැහැනේ. උතුරු නැගෙනහිරට වෙනම පාලන තන්ත්‍ර ඉල්ලා සිටීම ඔබ හිතනවා ද දැන් අවසන් කියලා.මුස්ලිම් කොංග්‍රසයත්. දෙමළ සන්ධානයත් අපේ ආණ්ඩුවෙන් වෙනම පාලනයකට අවසර ඉල්ලා සිටියා. නමුත් අපි එය ප්‍රතික්ෂේප කළා. විශේෂයෙන් ජනාධිපතිතුමා තමන්ගේ ඡන්දය ගැන නොසිතා රට දෙකඩ කිරීමේ කුමන්ත්‍රණවලට විරුද්ධ වුණා. ඒ නිසයි ඔවුන් සිරිසේන මහතාව ජනාධිපති කරන්න කටයුතු කළේ.  ඔබ එසේ පැවැසුවත්, මුස්ලිම් කොංග්‍රසයේ වගේම දෙමළ ජාතික සන්ධානයේ නායකයින් අද වන විට පවසනවා ඔවුන් රට දෙකඩ කිරීමකට කටයුතු කරන් නැති බව. කොහොමද එහෙම වෙන්නෙ. ඔවුන් අපි ළඟට ඇවිත් ඉල්ලුවේ එයනෙ. මුස්ලිම් කොංග්‍රසයේ නායක ‘රවුෆ් හකීම්’ මහතා නැගෙනහිරට වෙනම පාලනයක් ඉල්ලා සිටියා. ඔහු ඒ පිළිබඳව පාර්ලිමේන්තුවෙත් ප්‍රකාශයක් කළා. මම අභියෝග කරනවා ඔහුට පුළුවන් නම් නැවත පාර්ලිමේන්තුවේදීම මම එහෙම ප්‍රකාශයක් කළේ නැහැ කියලා කියන්න කියලා. අපි දන්නවා දෙමළ ජාතික සන්ධානයේ අරමුණ මොකක් ද කියලා. ඔවුන් හැමදාම කටයුතු කළේ උතුරට ඔවුන්ගේ පාලනයක් ඇති කරගන්නයි. හෙට අනිද්දා වෙනකොට ඔවුන් එම කාර්ය කරගනීවි. මෙරටට මුහුණ දෙන්න සිදුවෙන්නෙ මේ ප්‍රශ්නයටයි. දැන් ඉදිරියට. එදා මහින්ද රාජපක්ෂ මහතා මේ රට යළි දෙකඩ නොකරණ බව ප්‍රකාශ කරන්න, ප්‍රකාශ කරන්න, ඔවුන් විරුද්ධවාදීන්ට සහය දුන්නා. මහින්දව කොහොම හරි පෙරළා දාන්න කියලා. ඊට පස්සේ ඔවුන් කිව්වා ඊළඟට එනකෙනා දුර්වල නිසා අපි ඔහුගෙන් මේ වෙනම පාලනය ලබාගනිමුයි කියලා. ඒකීය රාජ්‍ය අහෝසිකොට පෙඩරල් හෝ කොන්පෙඩරල් රාජ්‍යයකට අපේ රට ගමන් කරවීමයි. දැන් සිදුවන්නෙ. බටහිර අපේ රටට දුන්නු විසඳුමත් එයයි. දැන් සිදුවෙන්නේ එයයි.  වාමාංශික නායකයෝ හැටියට ජනතා නියෝජිතයෝ හැටියට අපේ රට ඔබ කියන ඔය පෙඩරල් රාජ්‍යයකට පත්වෙනතුරු ඔබතුමන්ලා මුනිවත රකිනවද? කොහෙත්ම නැහැ, අපි නිශ්ශබ්ද නැහැ. නිශ්ශබ්ද අය අද ඉන්නවා. විරුද්ධ පක්ෂයේ ඔවුන් ගොළුවො වෙලා. නමුත් අපි බය නැතුව කියලා තියෙනවා අපි වාඩිවෙනවා විපක්ෂයේ කියලා. විපක්ෂයේ සිට රටට අහිතකර දෙයක් ගේනවනම් අපි විරුද්ධ වෙනවා කියලා.  මේ ගත වූ කාලය තුළ රටට අහිතකර කිසිවක් මෙම ආණ්ඩුව විසින් කර තිබේද? කර තිබෙනවා. අගමැතිව පත් කිරීමත් වැරදියි. ආණ්ඩුක්‍රම ව්‍යවස්ථාවේ තිබෙනවා පාර්ලිමේන්තුවේ බහුතරයක් ඇතිකෙනා අග්‍රාමාත්‍යවරයා විය යුතු බව පාර්ලිමේන්තුවේ බහුතරයක් තියන්නෙ එක්සත් ජනතා නිදහස් සන්ධානයටයි. හිටපු අගමැතිව අයින් කළා. අයින් කළේ කොහොමද විධායක බලතල පාවිච්චි කරලානෙ. අලුත් කෙනෙක් පත්කළා සුළුතර බලයක් තියෙන. එය පත්කළෙත් විධායක බලතල පාවිච්චි කරලනෙ. ඉතින් මම අහන්නේ සෝභිත හාමුදුරුවෝ මොනවද දේශනාකරන්නෙ කියලා. උන්වහන්සේ පැවැසුවේ විධායක බලතල පාවිච්චිකරන් නැහැ කියලා. මේ ක්‍රියා දෙකම මූලික ප්‍රජාතන්ත්‍රවාදයට පටහැනියි.  සෝභිත හාමුදුරුවෝ පාර්ලිමේන්තුව නැහැනෙ. නමුත් පාර්ලිමේන්තුව තුළ වැඩිබලයක් සහිත පක්ෂය හැටියට ඇයි ඉතින් ඔබලා මීට විරුද්ධ කතා නොකරන්නෙ. සෝභිත හාමුදුරුවෝ පාර්ලිමේන්තුවේ නැතිවුණාට උන්වහන්සෙනේ මෙය රටට දේශනා කළේ. ඒ නිසයි මම මේ ගැන උන්වහන්සේගෙන් අහන්නෙ. එක්සත් ජනතා නිදහස් සන්ධානය හැටියට අද මීට විරුද්ධව කතා කරන්න එකම කණ්ඩායම අපි බවට පත් වෙලා. විරුද්ධ පක්ෂයේ නායක තුමාවත් ඔහු වටා සිටින ඇතැම් මන්ත්‍රීවරුත් අද මේ ගැන කතා කරන්නේ නැහැ. ඇත්ත මේකයි. මේ වගේ ආණ්ඩුවක් ලෝකේ තියෙනවද ? ජනාධිපති අගමැතිත් පත්කරගන්නවා. ඇමැති මණ්ඩලයත් පත් කරගන්නවා. විරුද්ධ පක්ෂයේ නායකයාවත් පත්කරගන්නවා. නමුත් ඔබතුමන්ලා මේ ගැන කතා නොකර සිටීමෙන් තහවුරු වෙන්නේ ඔබලාත් මෙය අනුමත කරන බව නොවේද?   අපි මේවට හවුල්වෙලා නැහැ. මීට එරෙහිව අපි පළමු කොට කළේ මේ වැරැදි ක්‍රියාව හෙළිදරව් කිරීමයි. අපි එය කළා. අපි ස්වාධීනව පාර්ලිමේන්තුවේ සන්ධාන පක්ෂ හැටියට කටයුතු ආරම්භ කළා. මහින්ද රාජපක්ෂ ජනාධිපතිතුමාට ඡන්දය පාවිච් කළ ලක්ෂ 57 ක ජනතාවගේ ප්‍රාර්ථනාව මෙය නොවෙයි. ඒ නිසා එය ආරක්ෂා කිරීමට අවශ්‍ය දේශපාලන ක්‍රියාමාර්ගයක් ද අපි ඉදිරියේදී දියත් කරනවා.  එක්සත් ජනතා නිදහස් සන්ධානය අහෝසි වී යන දේශපාලන සන්ධානයක් බවට ඇතමුන් පෙන්වා දෙනවා. එහි කිසිදු සත්‍යතාවක් නැහැ. මෙය ජනතාවගේ හදවතින් ගොඩනැගුණු සන්ධානයක්. එහෙම නැතිව මෛත්‍රීපාල ජනාධිපතිතුමාගෙන් තනතුරු ගත්තු අයගේ සාක්කුවේ ‍නෙවෙයි මේ සන්ධානය තියෙන්නෙ. මේ සන්ධානය ගොඩනැගුවේ ඉතාම අමාරුවෙන්. ඒ සඳහා අපි බොහෝ කැපකිරීම් කළා. මේ සන්ධානයට පස්සේ ආපු සමහරු අද මෙය මෙහෙයවන්න හදනවා. අද සමහරු සන්ධානයෙ උරුමක්කාරයෝ වෙන්න හදනවා. අද සමහරු මෙය හාත්පසින්ම වෙනත් කාරණාවලට පාවිච්චි කරන්න හදනවා.  වත්මන් ආණ්ඩුවේ ප්‍රධානීන් පවසනවා ඔවුන් මේ ගොඩනැගුවේ ජාතික ආණ්ඩුවක් බව. ඒ නිසා මෙහි සියලු පක්ෂ නියෝජනය වන බව ඔවුන් පෙන්වා දෙනවා. ඔබ එය පිළිගන්නවාද?   මෙය ජාතික ආණ්ඩුවක් නම් ජනතා විමුක්ති පෙරමුණත් අනිකුත් පක්ෂත් එකට ඉඳගන්න ඕනෙනෙ. මෙය මහා ‍ප්‍රෝඩාවක්. එදා ජේ.ආර්. ජයවර්ධන මහතාත් මේවැන්නකට උත්සාහ කළා. අද සමහරු ඒ අතීතය දන්නැහැ. 1977 බණ්ඩාරනායක මැතිනිය පරාද වුණාම ඇයගේ ප්‍රජා අයිතිය අහෝසි කළා. මොකද ඇය ජේ.ආර්. ජයවර්ධනගේ ප්‍රධාන විරුද්ධකරුවා නිසා. කොමිෂන් පත්කළා. බණ්ඩාරනායක මැතිනියට, කොබ්බෑකඩුව මහත්මියට, දි.මු. ජයරත්න මහතාට විරුද්ධව. ශ්‍රී ලංකා නිදහස් පක්ෂයේ කාර්යාලය සීල් තිබ්බා. ජේ.ආර්. ජයවර්ධන සිතුවා දැන් ශ්‍රී ලංකා නිදහස් පක්ෂය මැරිලා ඉවරයි මගේ ළඟට හැමෝම එයි කියලා. ඉතින් ටික දෙනෙක් ගියා. නමුත් මැතිනිය ‍පොදු ජනතාව අතරට ගියා, මෙය ප්‍රජාතන්ත්‍ර විරෝධී ආණ්ඩුවක්, මම සටන දියත් කරනවා කියලා. අන්තිමට ජේ.ආර්. ජයවර්ධන මහතාටම සිදුවුණා මැතිනියගේ ප්‍රජා අයිතිය ආපසු දෙන්න. මෙයයි සත්‍යය. මේවා නොදන්නා දේශපාලනඥයින් බොහෝ පිරිසක් අපේ පාර්ලිමේන්තුවේ සිටිනවා. ඒ වගේම අවස්ථාවාදී දේශපාලනය ශ්‍රී ලංකා පාර්ලිමේන්තුවට ඇතුළු වෙලා.  කෙසේ නමුත් වත්මන් ආණ්ඩුවේ දින 100 වැඩසටහනට සහය දෙමින් කිසිදු දේශපාලන හඬක් කරළියට ගෙන්න බැරිව ඔබතුමන්ලා අද අසරණ වී සිටින බවක් දකින්න තිබෙන බව මා පැවැසුවහොත්.   දින 100 ට අපි සහය දෙන්නෙ එහි හොඳ දේට පමණයි. මොකද රටට අවශ්‍ය වෙනස්කම් කරන්න අපි එකඟයි. ඔය දින 100 වැඩසටහනේ කතාකරන බොහෝ කාරණා පළමුවෙන්ම පාර්ලිමේන්තුවේ කතා කළේ අපි. ඒ නිසා ඒ කාරණා සාර්ථක වෙනවා දකින්න අපි කැමතියි. නමුත් අද අපිට බරපතළ ප්‍රශ්නයක් තිබෙනවා. ඒ තමයි යහපාලනය කියමින් රජය විසින් හිටපු ජනාධිපතිතුමාටත් ඔහුගේ පවු‍ලේ සාමාජිකයින්ටත් එරෙහිව අසාධාරණ ලෙස චෝදනා සහ මඩ ප්‍රහාර ගෙනයාම පිළිබඳව. අද ඔවුන් බලය ලබාගෙනත් මඩ ගහනවා. ඒ වගේම තමයි අපේ මතයට ඉඩක් නොදෙන පරිදි බරපතළ මාධ්‍ය වාරණයක් තිබෙනවා. අපේ පාක්ෂිකයින්ගෙන් පළිගන්නවා. මෙකී මාධ්‍ය වාරණය පුපුරාගිය දිනට සහ හිටපු ජනාධිපතිතුමාට නිදහසේ එළියට එන්න ලැබුණු විට ඇතිවෙන තත්ත්වය ලක්ෂ 57ක ජනතාවගේ බලා‍පොරොත්තු ඉටුවෙන තත්ත්වයක් වේවි.  ඔබ කියන්නෙ හිටපු ජනාධිපතිවරයා නැවත දේශපාලනයට පැමිණෙන බවනෙ. එය එතුමාගේ අයිතිය හා කැමැත්ත. එය තීරණය කරන්නේ ඔහුයි.  හිටපු ජනාධිපති මහින්ද රාජපක්ෂ මහතා කිසිවෙකුත් නොසිතු ලෙස බලයෙන් ඉවත් කෙරුණා. ඔබගේ විග්‍රහයට අනුව මහින්ද රාජපක්ෂ මහතා පරාජය ලැබුවේ ඇයි ? ඒකීය රාජ්‍ය සුන්බුන් වී ගිය අවස්ථාවකයි මහින්ද රාජපක්ෂ මහතා 2005 දී බලයට පැමිණියේ. දිනපතාම රට පුරා වාර්තා වුණේ ත්‍රස්තවාදී ක්‍රියා පමණයි. 2009 වසර වෙනකොට මහින්ද රාජපක්ෂ මහතාට හැකිවුණා මේ තත්ත්වය සම්පූර්ණයෙන්ම වෙනස් කරන්න. විධායක ජනාධිපතිවරු 4 දෙනෙකුට කරන්න බැරි වූ සියලු කාරණා මහින්ද රාජපක්ෂ ජනාධිපතිතුමා රට වෙනුවෙන් ඉටුකළා. නමුත් 2015 වසර වන විට මහින්ද රාජපක්ෂ ජනාධිපතිවරයාගේ වටිනාකම, ඇතැම් දෙනාට අමතක වීම හා මහින්ද රාජපක්ෂ මහතා ඇතැම් පිරිස් අසීමිත ලෙස විශ්වාස කිරීම, හැමෝවම ළංකර ගැනීම ඔහුගේ පරාජයට එක් හේතුවක් වුණා. අනික් කාරණාව තමයි ශ්‍රී ලංකාවේ ආණ්ඩුව පෙරළා දැමීමට විදේශීය කුමන්ත්‍රණයක් ක්‍රියාත්මක වීම. මහින්ද රාජපක්ෂ මහතා කෙසේ හෝ බලයෙන් පහකිරීමට වසර 3ක් තිස්සේ මේ කුමන්ත්‍රණය දියත්කර තිබෙනවා. මේ තත්ත්වය ඊජිප්තුවේ, ලිබියාවේ, ඉරාකයේ ආණ්ඩු පෙරළන්න ක්‍රියාත්මක වුණා.  අලුත් දෙයක් නිර්මාණය වෙනවා කියලා විශ්වාසයක් නව පරම්පරාවට සමාජයට ලබාදීමයි. මෙහිදී මූලිකව ක්‍රියාත්මක වුණේ මා පැවැසූ රටවල්වල පැවැති ශක්තිමත් ආණ්ඩු පෙරළා දැමුවේ ඒ අනුවයි. මේ සඳහා ජාත්‍යන්තර බලවේග සමග දේශීය බලවේගයත් එකතු වුණා. ඒ වගේම තමයි මහින්ද රාජපක්ෂ මහතා එකතු කළ බලවේග හා චරිත පසුගිය කා‍ලේ හැසුරුණු ආකාරය ද මහින්ද රාජපක්ෂ මහතාගේ පාලන කාලය පිළිබඳව බරපතළ කළකිරීම් ඇතිවීමට හේතුවුණා.  මහින්ද රාජපක්ෂ මහතාගේ පවු‍ලේ සමාජිකයින්ගේ හා ඔහු වටා හිටපු සමීපතයින්ගේ දූෂණ, අක්‍රමිකතා මෙම පරාජයට හේතුවුණු බවයි ඇතැමුන් පවසන්නේ. එක හේතුවක් කියලා කියන්න බැහැ. සංකීර්ණ හේතු ගණනාවක් මේ සඳහා බලපෑවා.  ගෝඨාභය රාජපක්ෂ, බැසිල් රාජපක්ෂ, නාමල් රාජපක්ෂ යන අයට මේ දිනවල බරපතළ ලෙස චෝදනා එල්ල වෙනවා නේද? ගෝඨාභය රාජපක්ෂ මහතාගේ ගිණුමේ මෙච්චර මුදල් තියෙනවා කියමින් නොයෙකුත් චෝදනා ආණ්ඩුව එල්ල කළා. අන්තිමට දවස් දෙකක් ඇතුළත එය බොරුවක් බව ඔප්පු වුණා. ගෝඨාභය රාජපක්ෂ මහතාගේ තනි ගිණුමක් නැහැ. එය රාජ්‍ය ආරක්ෂක අමාත්‍යාංශයේ ගිණුමක් බව ඔප්පු වුණා. මේ වාගේ බොරු චෝදනා රැසක් මේ ආණ්ඩුව ඔබ ඉහත නම් සඳහන් කළ අයටත් පසුගිය ආණ්ඩුවේ සිටි වෙනත් ක්‍රියාධරයින්ටත් එරෙහිව එල්ල කරනවා. නමුත් අද වන විට ඒවා අසත්‍ය බව ඔප්පු වෙමින් තිබෙනවා.  ඔබ කියන්නේ පසුගිය රජයේ මැති ඇමැතිවරු හා ඇතැමුන් කිසිදු වැරැද්දක් කර නැති බවද ? මම එහෙම කියන්නැහැ. ඇත්තටම වැරදි කළ අය ඉන්නවා. ඔවුන්ට විරුද්ධව මේ ආණ්ඩුව පියවරක් ගැනීම ඉතාම හොඳයි. ඒ සඳහා අපගේ ද සහය හිමිවෙනවා. නමුත් ආණ්ඩුව ජනතාව නොමග යවන්න පසුගිය රජයට බොරු චෝදනා ගේන විට අපි ඊට විරුද්ධ වෙනවා.  එක්සත් ජනතා නිදහස් සන්ධානයට නායකයින් හැටියට ආණ්ඩුවේ වැරදි දූෂණ සිදුවෙනකොට ඊට විරුද්ධව නැගී සිටින්නට ඔබලාට ශක්තියක් නොතිබුණේ ඇයි ?    අපි විරුද්ධ නොවී සිටියා නොවෙයි. හැකි සෑම විටකදීම හිටපු ජනාධිපතිතුමාට මේ අවුල් සහගත තත්ත්වයන් ගැන කරුණු පෙන්වා දුන්නා. නමුත් ආණ්ඩුව තුළ සිටි සමහරු කළ වැරදි හා අක්‍රමිකතා පාලනය කරගන්න ගත වූ කාලය ඉතා වැඩියි. මහින්ද රාජපක්ෂ ජනාධිපතිතුමා තමන්ගේ මැතිවරණ වේදිකාවල කිව්වේ මගේ මීළඟ කාලපරිච්ජේදය රටේ විනය සදාචාරය ගොඩනැගීම කියලයි. නමුත් ඒ වන විට ප්‍රමාද වැඩියි. මොකද ආණ්ඩුවේ සමහර ඇමැතිවරු කර තිබූ කාරණා කටයුතු මොනවද කියලා ජනතාව අවබෝධයෙන් සිටියා.  ඔබ මුලින් පැවැසුවා මහින්ද රාජපක්ෂ මහතා පරාජය ලැබුවේ රාජ්‍ය පෙරළා දැමීමේ කුමන්ත්‍රණයක් නිසා කියලයි. දැන් ඔබ කියනවා මහින්ද රාජපක්ෂ මහතා අක්‍රමිකතා, දූෂණ මැඩලන්න ප්‍රමාද වුණා වැඩියි කියලා. මෙවැනි පරස්පර විරෝධී කතා දෙකක් ඔබ පවසන්නේ ඇයි ? කිසිදු පරස්පර විරෝධක් නැහැ. මහින්ද රාජපක්ෂ මහතා පරාජය කරන්න දේශීය මෙන්ම ජාත්‍යන්තර කුමන්ත්‍රණයක් වූ බව රටම දන්නවා. ලක්ෂ 57 ජනතාව මහින්ද රාජපක්ෂ මහතාට ඡන්දය දුන්නෙත් ඒ කුමන්ත්‍රණය දැනගෙනයි. ආණ්ඩුවේ සිදු වූ වැරදි හදාගන්න රාජපක්ෂ ජනාධිපතිතුමා ප්‍රමාද වුණේ ඔහුට ආණ්ඩුවේ වැරදි තැන් හදන්නට පෙර විනාශ කරා යමින් තිබූ මේ රටේ ජනතාවගේ අනාගතය ඒවගේ මේ රටේ ඒකීය භාවය ගොඩනගන්නත් වැඩි කාලයක් යොදවන්න වූ නිසයි. 2005 දී රට භාර ගත්තේ ත්‍රස්තවාදය පරාජය කරන්නයි. 2009 වන කොට ජනාධිපතිතුමා එය කළා. 2010 රට භාර ගත්තේ රටේ සංවර්ධනයටයි. 2014 වන විට එයත් ජනාධිපතිතුමා ඉටුකළා. තමන්ගේ විධායක බලතල භාවිතාකර මහින්ද රාජපක්ෂ මහතා ගොඩනැගුවේ මේ රටයි. මම අහනවා මෛත්‍රීපාල ජනාධිපතිතුමාට මොනවද කරන්න ඉතුරු වෙලා තියෙන්නෙ කියලා. ඔහුට කරන්න ඉතුරු වෙලා තියෙන්නේ, ජනාධිපති මහින්ද රාජපක්ෂ මහතා ගොඩනගනවා කියල කියපු විනය ගොඩනැගීම පමණයි. අමාරුම වැඩකොටස් ටික එක්සත් ජනතා නිදහස් සන්ධානයේ අපගේ රජය ඉටු කළා. දැන් ඒවයේ ප්‍රතිඵල වත්මන් ආණ්ඩුවට භුක්ති විඳින්න පුළුවන්. සාකච්ඡා කළේ - පානුක රාජපක්ෂ Share