දැන් පැවැත්වෙන ජිනීවා ජගත් මානව හිමිකම් සමුළුවේදී ඇමෙරිකාව ඇතුළු බටහිර රටවල් කීපයක් ශ්‍රී ලංකාවේ සිදුවූවා යැයි කියන යුද අපරාධ සම්බන්ධයෙන් අන්තර්ජාතික පරීක්ෂණයක් කළ යුතු බවට කරන දැඩි බලපෑම ඉදිරියේ අනෙකුත් සාමාජික රටවල් ශ්‍රී ලංකාවට අභ්‍යන්තර පරීක්ෂණයකට ඉඩදී ජාතික සංහිදියාව ඇති කිරීමට තවත් කාලය දිය යුතු බවටත් කරන මත දැක්වීම් නිසා බටහිර රටවල මතය ලිහිල් ස්ථාවරයකට මාරුවෙන ලකුණු පහළ වී ඇති බව ජිනීවා නුවරින් වාර්තාවේ.ශ්‍රී ලංකාව මෙන් ම මෙවැනි අරගලයකට මුහුණදුන් දකුණු අප්‍රිකාවේ ද මතය වී ඇත්තේ ශ්‍රී ලංකාවට රට තුළින් ම වූ විසඳුමකට යාමට කාලය ලබා දිය යුතු බව ය.මෙවැනි ශ්‍රී ලංකාවට හිතකර වාතාවරණයක් ඇතිව තිබෙන්නේ ජගත් මානව හිමිකම් කවුන්සිලයේ සියලුම සාමාජික රටවල් දැනුම්වත් කිරීමට ශ්‍රී ලංකාව ගනු ලැබූ විධිමත්  ක්‍රියාමාර්ගය නිසා බව ද එම ආරංචි මාර්ග කියයි.එම ආසියා, අප්‍රිකා හා ලතින් ඇමෙරිකානු රටවල් බොහොමයක් ජාතීන් අතර සංහිදියාව හා රටේ සාමය ඇති කිරීම සඳහා ශ්‍රී ලංකා රජය ගෙන ඇති වැඩපිළිවෙළට මෙරට නියෝජිතයන් හමුවූ අවස්ථාවල තම සතුට පළකර ඇත.ශ්‍රී ලංකාවට අභ්‍යන්තර ක්‍රියාමාර්ගවලට ඉඩ නොදී අන්තර්ජාතික පරීක්ෂණවලට ගියහොත් සිදුවන්නේ රටට යහපතක් නොවන බව එම රටවල් සියල්ලේ ම පොදු පිළිගැනීම වී තිබේ. එසේ නොකර ජගත් මානව හිමිකම් සමුළුව අගතිගාමී ලෙස ක්‍රියාකරන්නට ගියහොත් ශ්‍රී ලංකාව ක්‍රියාත්මක කරන සහජීවන වැඩපිළිවෙළ අවදානමට පත්වන බව ශ්‍රී ලංකා විදේශ ඇමැති ජී.එල්. පීරිස් මහතා ජිනීවා නුවරදී ජගත් මානව හිමිකම් කවුන්සිලයේ මහ කොමසාරිස් නවනීදන් පිල්ලේ මහත්මිය හමුවූ අවස්ථාවේදී පවසා ඇත.ඉන්දියාව ද ශ්‍රී ලංකාව සම්බන්ධයෙන් අන්තර්ජාතික පරීක්ෂණයක් පැවැත්වීමට ඇමෙරිකාව කරන යෝජනාව සම්බන්ධයෙන් මෙතෙක් තම නිශ්චිත මතය පළ කර නොමැති අතර එවැන්නකට ඉඩ දෙන්නේ නම් සික් රන්දෙවොලේ සිදුවූ සමූල ඝාතනය පිළිබඳව ද පරීක්ෂා කළ යුතු බවට දැනටමත් අදහස් දැක්වීම් කර ඇත. ඉන් පසුව කාශ්මීර‍ය සම්බන්ධයෙන් ත්‍රස්ත මර්දන කටයුතු පිළිබඳව ඉන්දියාවට ප්‍රශ්න මතුවනු ඇතැයි ඉන්දීය දේශපාලන අංශවලින් ප්‍රබල මත දැක්වීම් කර ඇත.කර්තෘට ලියන්න | මුද්‍රණය සඳහා